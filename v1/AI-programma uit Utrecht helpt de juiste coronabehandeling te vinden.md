 artikel: [AI-programma uit Utrecht helpt de juiste coronabehandeling te vinden](https://fd.nl/ondernemen/1345230/ai-programma-uit-utrecht-helpt-de-juiste-coronabehandeling-te-vinden)
 datum:: [[May 21st, 2020]]
 auteur:: Jan Fred van Wijnen
 tag:: #AI, #zorg, #coronacrisis, #positief
 De VS stellen een database beschikbaar met alle medische corona-onderzoeken.
 Het zoeken van de juiste artikelen is voor een arts onbegonnen werk.
 De Universiteit Utrecht heeft kunstmatige intelligentie ontwikkeld om dit te doen.
 De software, die is ontwikkeld door een team van datawetenschappers, doorzoekt de [internationale database Cord-19](https://www.semanticscholar.org/cord19) waarin alle medische artikelen over de ziekte Covid-19 zijn verzameld. [Het programma](https://asreview.nl/) kan artsen duizenden uren leeswerk besparen.
 De database, die wekelijks wordt bijgewerkt, bevat de corona-publicaties van grote wetenschappelijke uitgeverijen als Elsevier, Springer, Wiley en de New England Journal of Medicine. Wegens de mondiale coronacrisis stellen zij de artikelen, die doorgaans alleen via dure abonnementen worden geleverd, gratis aan iedereen beschikbaar. Ook het Utrechtse zoekprogramma, ASReview, is gratis te gebruiken.
 Sinds de start in maart dit jaar zijn er 63.000 onderzoeksartikelen opgenomen in de database Cord-19, en dagelijks komen er duizenden bij. Het project wordt mogelijk gemaakt door de Amerikaanse regering, grote techbedrijven als Microsoft en Amazon, en het Allen Institute voor onderzoek naar kunstmatige intelligentie.
 De Utrechtse software, die is ontwikkeld onder leiding van Rens van de Schoot, hoogleraar 'statistiek van kleine data', wordt ook getest door Nederlandse artsen. Het Kennisinstituut van de Federatie Medisch Specialisten wil het programma kunnen gebruiken om sneller richtlijnen te maken voor de beste coronabehandeling. Zo'n richtlijn gaat bijvoorbeeld over de vraag of een beademde patiënt op de buik of de rug moet liggen.
 ## '
 ![Rens van de Schoot, hoogleraar 'statistiek van kleine data'.](https://images.fd.nl/IpdSM16ernfp68LH2Gz4C-t4T-U.jpg?auto=format&q=45&cs=tinysrgb&w=1280)
 Rens van de Schoot, hoogleraar 'statistiek van kleine data'.
 De ontwikkeling van de software begon drie jaar geleden. Het doel was om kunstmatige intelligentie klaar te stomen voor het selecteren van relevante wetenschappelijke studies. De computer zou daarmee een belangrijk deel van het onderzoek naar ziektes en psychische stoornissen kunnen overnemen. Als het goed genoeg werkte, zou het Nederlandse wetenschappers gezamenlijk [een besparing opleveren van enkele tienduizenden leesuren per jaar](https://fd.nl/ondernemen/1282692/software-bespaart-wetenschappers-duizenden-uren-lezen-per-jaar).
 Iris Engelhard, hoogleraar klinische psychologie in Utrecht, gebruikte de software voor onderzoek naar psychische klachten na ic-opnames, en naar stress in het coronatijdperk. De medische database gaf 5803 studies, zegt ze. 'Het zou mij 35 uur hebben gekost om alle samenvattingen te lezen.' De software maakte in enkele uren een bruikbare selectie.
 In sommige vakgebieden wordt zoveel onderzoek gepubliceerd, dat alleen al het lezen van de samenvattingen een jaar leestijd vergt. Na de selectie van de relevante artikelen, moeten vaak nog vele honderden artikelen volledig worden gelezen. De software van Van de Schoot selecteert de relevante artikelen, zodat een onderzoeker zelf geen samenvattingen meer hoeft te lezen.
 Ook apothekersvereniging KNMP test de software van Van de Schoot. Het expertisecentrum, dat artsen en apothekers adviseert over het gebruik van geneesmiddelen, leest doorlopend literatuur over patiëntenstudies, die in nieuwe adviezen vertaald moet worden. 'We lezen soms 200 samenvattingen over één geneesmiddel', zegt Ka-Chun Cheung, hoofd van het centrum, 'om uiteindelijk de twintig meest relevante studies te selecteren die we volledig moeten lezen.'
 Een volgende stap, aldus Cheung, is dat de software doorlopend de nieuwste literatuur monitort, en een signaal geeft als er weer een relevante studie verschijnt.
